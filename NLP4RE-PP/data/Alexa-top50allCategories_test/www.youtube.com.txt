Title: Communityrichtlijnen en beleidsregels van YouTube
URL: https://www.youtube.com/about/policies/
Date of publishing: None
Keywords: te, een, ze, die, youtube, van, content, communityrichtlijnen, het, om, beleidsregels, en, onze

Policy: Hoe ontwikkelen we nieuw beleid en hoe werken we ons bestaande beleid bij? Al ons beleid is zorgvuldig opgesteld zodat het consistent en goed geïnformeerd is, en zodat we het kunnen toepassen op content van over de hele wereld. Het beleid is ontwikkeld in samenwerking met veel verschillende externe experts uit de branche, beleidsexperts en YouTube-creators. Nieuwe beleidsregels doorlopen verschillende testronden voordat ze in gebruik worden genomen, zodat ons wereldwijde team van contentbeoordelaars deze regels nauwkeurig en consistent kan toepassen. Dit werk is nooit echt af en we blijven ons beleid evalueren om te ontdekken hoe we een goede balans kunnen houden tussen de YouTube-community beschermen en iedereen een stem geven.

Hoe identificeert YouTube content die de communityrichtlijnen schendt? Er worden elke minuut honderden uren aan nieuwe content geüpload op YouTube. Daarom gebruiken we een combinatie van mensen en machine learning om problematische content op grote schaal te detecteren. Machine learning is zeer geschikt om patronen te herkennen, waardoor we content kunnen opsporen die vergelijkbaar is met content die we al hebben verwijderd, nog voordat deze content bekeken wordt. We zijn van mening dat we ongewenste content het snelst kunnen verwijderen door te anticiperen op problemen nog voordat ze ontstaan. Onze Intelligence Desk houdt het nieuws, social media en gebruikersrapporten in de gaten om nieuwe trends voor ongepaste content te detecteren. Zo kunnen onze teams deze content aanpakken voordat het een groter probleem wordt.

Is er een manier waarop de community schadelijke content kan markeren? We doen ons best om de blootstelling aan video's die ons beleid schenden te blijven beperken. Meer dan 10.000 mensen werken aan het detecteren, beoordelen en verwijderen van content die in strijd is met onze richtlijnen. Daarnaast speelt de YouTube-community ook een belangrijke rol door het markeren van mogelijk ongepaste content. Als je content ziet die mogelijk in strijd is met onze communityrichtlijnen kun je onze functie voor het melden van ongepaste content gebruiken om content te laten beoordelen.

We hebben het YouTube-programma voor vertrouwde rapporteurs ontwikkeld om extra tools te bieden aan niet-gouvernementele organisaties (NGO's) met expertise op een bepaald beleidsgebied, overheidsinstanties en individuen met een hoge mate van nauwkeurigheid bij het markeren. Deelnemers krijgen toegang tot een tool waarmee ze meerdere video's tegelijk kunnen markeren. Daarnaast ontvangen ze trainingen over de communityrichtlijnen van YouTube. Video's die door vertrouwde rapporteurs zijn gemarkeerd, worden niet automatisch verwijderd. Ze worden handmatig beoordeeld, net als video's die door andere gebruikers zijn gemarkeerd, maar ze worden mogelijk wel sneller door onze teams behandeld.
***************************************************************


